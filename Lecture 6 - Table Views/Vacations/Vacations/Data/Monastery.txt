Mного чудеса са станали пред чудотворната иконата на свети Мина в Обрадовския манастир. Той се намира само на 7 километра североизточно от центъра на София, в квартал Бенковски. Местният свещеник и стопанин на обителта разказва, че голямата икона на свети мъченик Мина е източник на Божия милост.
"Не са един или двама изцелените тук. Знаете ли за какви чудеса зная - косите ви могат да настръхнат!" - споделя отецът.
"От няколко години се опитваме да описваме чудните разкази. Хората не искат имената им да се знаят, но на драго сърце споделят, защото искат така да благодарят на Бога за милостта и да го прославят. Да, тук са се изцелявали от рак по молитвите на свети Мина. Но за мен е по-важно, че всички са се излекували от неверие и идват пак", разказва свещеникът.
Жени от цялата страна идват да се помолят на светията да им помогне за рожба и сполучлив брак. Поклонниците казват, че иконата има могъща изцелителна сила и ако човек силно вярва, може да се избави от тежки болести.